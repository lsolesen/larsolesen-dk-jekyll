---
title: "Interesseret i din egen digitale sikkerhed?"
permalink: /content/interesseret-i-din-egen-digitale-sikkerhed
language: da
tags:
  - sikkerhed
last_modified_at: 2010-10-11T10:41:09Z
---

Der er i hvert fald tre væsentlige områder, når man snakker om digital sikkerhed: backup, adgangskoder og tyveri. Jeg har haft stor fornøjelse af tre projekter, som er usædvanligt lette at bruge:

[Dropbox](http://www.dropbox.com/referrals/NTI4NjAyNzk). Man får gratis 2GB (og kan betale sig til mere). Når man har installeret programmet, oprettes en mappe på computeren, der hedder Dropbox. Alle filer der ligger i denne mappe synkroniseres automatisk op på en server, hver gang du er på internettet. Det har den fordel, at du gemmer filerne på et sikkert sted. Tilmed får du den fordel, at du kan få fat i dine filer uanset hvor du er i verden (forudsat at du har internetadgang), og at der gemmes revisioner af dine filer.

[Lastpass.com](http://lastpass.com/). Denne service hjælper dig med at gemme dine adgangskoder på en sikker måde. Den store fordel ved netop denne service er, at den er rigtig godt integreret med forskellige browsere. Den kan sættes til flere indstillinger, men fx også sådan at du logger automatisk ind på nogle sites. Så kan du måske bruge nogle lidt mere sikre adgangskoder.

[Prey](http://preyproject.com/). Dette projekt er open source og understøtter både computere, men også smartphones (fx Iphone eller Android-telefoner). Hvis dine digitale hjælpemidler skulle blive stjålet, kan du logge ind på projektets website og notere det. Hvis tyven bruger computeren kan du få den til at larme, tage billeder af vedkommende der bruger telefonen og få en tilnærmelsesvis placering i verden (hvis der er gps, så er den noget mere præcis).

God fornøjelse. Hvis du kender andre eller bedre projekter, hører jeg naturligvis gerne om det.
