---
title: "Filmbyen Los Angeles"
redirect_from: /content/filmbyen-los-angeles
language: da
tags:
  - usa
  - los angeles
  - dagbog
modified: 2010-11-16T09:29:10Z
---

**Los Angeles er naturligvis et mekka for _film makers_. Det er let at komme til screening af nye film i landet lavet af drømme.**

Der er ofte gratis filmfremvisninger på UCLA i Melnitz Hall. Vi har været til et par fremvisninger, hvor instruktøren bagefter svarede på spørgsmål fra publikum. Alle gange har det været vældig inspirende. Og vi skal helt sikkert til flere.

**Alpha Dog (2006)** er skrevet og instrueret af Nick Cassavetes. Den er inspireret af virkelige begivenheder i Los Angeles. Cassvetes fortalte, hvordan historien inspirerede ham, fordi det tilsyneladende var en række unge mennesker, der selvfølgelig lavede noget skidt, og hvor et par rigtig dårlige beslutninger - nok ikke helt uanfægtet af narkotiske stoffer - praktisk talt endte med at ødelægge deres liv. Virkelig en god film, og så kan man jo altid sige at Justin Timberlake og Bruce Willis er med.

**Better Luck Tomorrow (2002)** handler om fire asiatiske high school elever, som nyder magten mens de begiver sig ind på en kriminel løbebane. Filmen er instrueret af Justin Lin, som bl.a. også har instrueret Fast and the Furious: Tokyo Drift (2006). Justin Lin fortalte om, hvad der inspirerede ham til historien, og hvad han ville fortælle med den. Samtidig fortalte han lidt om forskellen mellem at lave _independent films_ i forhold til kommercielle projekter, og hvordan han brugte de kommercielle film til at skabe kapital til de filmprojekter han virkelig brænder for. Bl.a. fortalte han hvordan han under indspilningerne til Better Luck Tommorow satte sig selv i en gæld pÃ¥ $100.000. Det er spændende at følge karakterernes besynderlige valg.

**Catch and Release (2006)** er en kærlighedshistorie med de sædvanlige forviklinger skrevet og instrueret af Susannah Grant, der bl.a. også har skrevet screenplay til Erin Brockovich (2000). Hun fortalte om hvordan det var at instruere for første gang, og hvordan hele processen foregår, når hun skriver et manuskript. En hyggelig lille film om hvor vanskeligt det kan være, når alle elsker en :)
