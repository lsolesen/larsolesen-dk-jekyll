---
title: Opbevaring og kategorisering af digitale fotos
redirect_from: /content/opbevaring-og-kategorisering-af-digitale-fotos
tags:
modified: 2010-11-06T16:52:50Z
---

**Det kan være et mareridt. Når man går rundt med sit digitale kamera, er de jo let at skyde rigtig mange billeder. Men hvor skal du gøre af dem bagefter, og hvordan skal du gemme dine oplysninger om billederne?**

1) Skriv lidt oplysninger ind i billedet
----------------------------------------

Den smarteste måde er at bruge IPTC-data. Disse data gemmes i selve billedet, hvilket betyder at de følger med, hvis du sender billedet til en anden. IPTC er desuden en åben standard, som alle ordentlige programmer burde understøtte.

Jeg bruger det gratis [PixVue](http://www.pixvue.com/), som desværre kun findes til Windows, men det er ret smart. Det lægger sig ind i højreklikmenuerne, og gør det rigtig let at tilføje nogle data. Det understøtter også skabeloner, så du hurtigt kan sætte nogle af de samme data på en hel række billeder.

Et andet gratis program er [XnView](http://www.xnview.com/), som også understøtter IPTC-data. Kig på begge og beslut dig for hvilket, du vil bruge.

2) Sørg for at have backup af billederne
----------------------------------------

Du bliver rigtig ked af det, hvis du ikke har en backup. Du kan købe en ekstern harddisk, eller du kan bruge [Mozy](https://mozy.com/?code=9MYJPF) (2GB gratis), som laver backup online, når din computer bare står og tænker. Du kan også lave backup ved at uploade alle dine billeder til et online fotoalbum, som beskrevet nedenunder.

3) Del dine billeder
--------------------

Du vil sikkert gerne have andre til at se dine billeder, og der er masser af gratis fotoalbums på nettet. I lang tid var min favorit [Flickr](http://www.flickr.com/), som uden tvivl er en fantastisk webapplikation. Men den er klart bedst, når du betaler. Den gratis konto giver ret til at uploade 20 MB om måneden, men desværre kan du kun lave tre fotoalbums (en mærkelig begrænsning). Og Flickr understøtter ikke IPTC. Flickr har desuden også en lille tendens til at spærre billederne inde. Det er i hvert fald ikke let at downloade alle sine fotos igen med et snuptag.

Derfor er jeg nu i færd med at konvertere til at bruge [23hq.com](http://www.23hq.com/). De har danske udviklere, og de understøtter IPTC-standarden. Desuden giver de mulighed for på deres gratis konto at uploade 30 billeder om måneden, hvilket er perfekt for mig, som bruger det som backup - og alle mine billeder taget med Canon EOS 350D fylder jo omkring 4MB stykket. Og så har de ingen fjollede begræsninger på antallet af fotoalbums man kan lave.
