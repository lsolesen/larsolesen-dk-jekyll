---
title: "Motorisk kontrol"
permalink: /content/motorisk-kontrol
language: da
tags:
  - motorisk læring
  - motorisk kontrol
  - Focus Idræt
last_modified_at: 2019-12-13T13:52:45Z
toc: true
toc_sticky: true
feature_row_thesis:
  - image_path: /assets/images/cover.jpg
    alt: "Kontrol og læring af motoriske færdigheder og verbal feedback"
    title: "Kontrol og læring af motoriske færdigheder og verbal feedback"
    excerpt: "Bogen besvarer følgende to spørgsmål: (1) Hvordan kan komplicerede, hurtige færdigheder tænkes at være kontrolleret, og hvordan kan påvirkningen og læringen i dette kontrolsystem tænkes at foregå? (2) Hvordan kan underviseren verbalt give feedback på udøverens præstation af en kompliceret, hurtig færdighed for at skabe den bedst mulige motoriske læring hos udøveren?"
    url: "https://www.partner-ads.com/dk/klikbanner.php?partnerid=28187&bannerid=43264&htmlurl=https://www.saxo.com/dk/kontrol-og-laering-af-motoriske-faerdigheder-og-verbal-feedback_lars-olesen_epub_9788743011378"
    btn_label: "Læs mere"
    btn_class: "btn--success"
    rel: sponsored nofollow noopener
feature_row:
  - image_path: https://imgcdn.saxo.com/_9780815392842/0x500
    alt: "Skill Acquisition in Sport - Research, Theory and Practice"
    title: "Skill Acquisition in Sport - Research, Theory and Practice"
    excerpt: "Skill Acquisition in Sport gives academics, students, coaches and practitioners the broadest and most scientifically rigorous grounding in the principles and practice of the field. Fully revised, updated and restructured, the third edition integrates theory and practice, and provides more material on practical application than ever before."
    url: "https://www.partner-ads.com/dk/klikbanner.php?partnerid=28187&bannerid=43264&htmlurl=https://www.saxo.com/dk/skill-acquisition-in-sport_nicola-j-hodges_paperback_9780815392842"
    btn_label: "Læs mere"
    btn_class: "btn--success"
    rel: sponsored nofollow noopener
  - image_path: https://imgcdn.saxo.com/_9781492571186/0x500
    alt: "Motor Learning and Performance - From Principles to Application"
    title: "Motor Learning and Performance - From Principles to Application"
    excerpt: "Written in an accessible style, Motor Learning and Performance, 6th Edition enables students to appreciate high-level skilled activity and understand how such performances happen. The text builds a conceptual model of factors that can influence motor performance. As well as, outlining how motor skills are acquired and retained with practice. This brand new sixth edition has been revised to incorporate the most important research findings in the field."
    url: "https://www.partner-ads.com/dk/klikbanner.php?partnerid=28187&bannerid=43264&htmlurl=https://www.saxo.com/dk/motor-learning-and-performance_richard-a-schmidt_ukendt_9781492571186"
    btn_label: "Læs mere"
    btn_class: "btn--success"
    rel: sponsored nofollow noopener
  - image_path: https://imgcdn.saxo.com/_9781260084023/0x500
    alt: "Motor Learning and Control: Concepts and Applications"
    title: "Motor Learning and Control: Concepts and Applications"
    excerpt: "En af biblerne inden for motorisk læring og kontrol, som er løbende bliver revideret for at være _up to date_."
    url: "https://www.partner-ads.com/dk/klikbanner.php?partnerid=28187&bannerid=43264&htmlurl=https://www.saxo.com/dk/motor-learning-and-control-concepts-and-applications_richard-magill_paperback_9781260084023"
    btn_label: "Læs mere"
    btn_class: "btn--success"
    rel: sponsored nofollow noopener
---

Motorisk kontrol er spørgsmålet om, hvilke principper der styrer de komplicerede bevægelser. Hvordan håndterer kroppen et system, der bl.a. består af hjernen, musklerne og leddene, og laver en koordineret bevægelse? Hvordan tager systemet højde for omgivelsernes omskiftelige karakter?

Disse spørgsmål forsøger jeg at besvare i denne artikel om motorisk læring, der blev [bragt i Focus Idræt nr. 3 2007](/assets/pdf/Focus-Motorisk-kontrol.pdf). Artiklen er baseret på mit [speciale _Kontrol og læring af motoriske færdigheder og verbal feedback_, der er udgivet som bog bl.a. hos Saxo](https://www.partner-ads.com/dk/klikbanner.php?partnerid=28187&bannerid=43264&htmlurl=https://www.saxo.com/dk/kontrol-og-laering-af-motoriske-faerdigheder-og-verbal-feedback_lars-olesen_epub_9788743011378).

{% include feature_row id="feature_row_thesis" type="left" %}

Du kan læse hele artiklen herunder:

***

## 1 Indledning

At mennesket er i stand til at bevæge sig skyldes, at både 
reflekser og tillærte færdigheder spiller umærkeligt sammen. Når 
Ronaldinho går ind på fodboldbanen og pludselig mærker noget 
spidst i støvlen aktiveres hans automatiske bøjerefleks, og han 
trækker benet til sig for at beskytte foden. Dette er en medfødt 
refleks.

Når fodboldspillerne inden kampen står på rad og række på midten 
af banen og modtager publikums hyldest, bruger de 
stillingsrefleksen til at opretholde balancen. Denne refleks har 
stor betydning for kroppens holdning. De posturale muskler må 
hele tiden korrigere spillernes stilling, så de ikke falder 
bagover. Stillingsrefleksen er en tillært refleks. 

Når kampen er fløjtet i gang, og Ronaldinho legende let snører 
den ene forsvarsspiller efter den anden, er hans tanker ikke 
optaget af alle de bevægelser, han render og laver. Hans tanker 
er formentlig mere optaget af strategien bag de handlinger, han 
gerne vil lave. En forsvarsspiller skubber til Ronaldinho, og han 
er ved at falde forover. Resolut genvinder han balancen ved at 
aktivere musklerne på bagsiden af underbenet og knæets 
bøjemuskler på lårets bagside, og han sparker på mål med et 
vristspark. Målmanden redder, og Ronaldinho går ud for at sparke 
hjørnespark. Det sparker han også med et vristspark. Begge 
færdigheder er tillærte, frivillige bevægelser, som han udfører 
uden bevidst indblanden, og da de har et startpunkt og et 
slutpunkt kan de karakteriseres som enkeltstående færdigheder. 
Efter lang tids træning er bevægelserne blevet automatiske.

Men færdighederne er også forskellige. Hjørnesparket kan 
karakteriseres som en lukket færdighed, fordi bolden ligger 
stille, og der er i princippet ikke noget, der forstyrrer 
udførelsen. Sparket på mål efter en dribletur kan kategoriseres 
som en åben færdighed, fordi Ronaldinho stilles over for en række 
uforudsigelige udfordringer; bolden ruller, modstanderne og 
medspillerne flytter sig, og målmanden agerer.

Retningsændringen og sparkene kan begge karakteriseres som 
hurtige bevægelser, fordi de udføres hurtigere end 200-300 ms. 
Det er nærliggende at antage, at kroppen kontrollerer færdigheder 
med varierende hastighed forskelligt. At flytte en skakbrik 
kræver opmærksomhed under hele udførelsesfasen, og det kan være 
nødvendigt at regulere bevægelserne undervejs. Det er 
usandsynligt, at afsættet i et længdespring eller et spark kan 
reguleres, når først det er sat i gang. 

Selvom Ronaldinho ikke spekulerer over, hvordan han udfører 
bevægelserne, kan vi jo godt tænke lidt over det. Denne artikel 
opstiller en model for, hvordan komplicerede motoriske 
færdigheder, der udføres hurtigt, kontrolleres?

## 2 Motorisk kontrol

Motorisk kontrol og motorisk læring hænger uadskilleligt sammen. 
Studiet af motorisk kontrol er også studiet af, hvordan 
færdigheder læres gennem øvelse og træning (Singer, 1990). Men 
områderne kan analytisk behandles som to adskilte områder, fordi 
det først og fremmest er nødvendigt at vide, hvad der læres 
(altså et spørgsmål om motorisk kontrol), inden det er muligt at 
besvare, hvordan der skal læres (Whiting, 1992). 

Motorisk kontrol er spørgsmålet om, hvilke principper der styrer 
de komplicerede bevægelser. Hvordan håndterer kroppen et system, 
der bl.a. består af hjernen, musklerne og leddene, og laver en 
koordineret bevægelse? Hvordan tager systemet højde for 
omgivelsernes omskiftelige karakter? Min indgangsvinkel til 
motorisk kontrol er inspireret af Agerskov (1994), som igen er 
inspireret af Bernstein (1984a), Arbib (1989) og Gallistel (1980). Motorisk kontrol er genstanden for denne artikel. I en senere 
artikel vil jeg forsøge at knytte motoriske kontrol og læring. 

## 3 Teori om motorisk kontrol

I historien kan identificeres to paradigmer om motorisk kontrol (for gennemgange se Adams, 1987; Abernethy, 1992; Whiting, 1992; Summers, 2004). Jeg tager udgangspunkt i en teori udformet af den sovjetiske 
fysiolog Nikolai Bernstein og supplerer med Arbib (1989) og Gallistel (1980). Det gør jeg for det første, fordi teorien har haft stor 
indflydelse på opfattelsen af motorisk kontrol og læring. For det 
andet har teorien et hierarkisk udgangspunkt, fordi udførelsen af 
færdighederne påbegyndes i hjernen, men den ser også i høj grad 
kroppen som et selvorganiserende system, og det giver teorien en 
stor forklaringskraft. For det tredje er teorien funderet i et 
naturvidenskabeligt paradigme, men den har et stort 
forklaringspotentiale i forhold til den måde, man ofte taler om 
kroppen og bevægelser på i de paradigmer, der taler om kroppens 
tavse viden. For det fjerde kan teorien forklare kontrollen og 
læringen af både nye og eksisterende færdigheder, hvor andre 
teorier har haft vanskeligheder med nye bevægelsesmønstre (fx Schmidt, 1975). Og endelig for det femte tager teorien højde for eksterne 
kræfter og kan derfor forklare handlinger i tyngdekraftsfeltet. 

### 3.1 Konstruktion af en færdighed

Motorisk kontrol kan analytisk opdeles i en forberedelsesfase og 
en udførelsesfase (Crow, 1998). I forberedelsesfasen beslutter 
kroppen hvilke bevægelser, der skal iværksættes på baggrund af 
stimuli både indefra og udefra. Forberedelsesfasen er en 
beslutningsproces, hvor udøveren vælger hvilket handlingssvar der 
er mest passende til situationen. Her fastsættes målet for 
udførelsesfasen.

Opbygningen af en frivillig handling (færdighed) kan beskrives af 
tre komponenter: 

- forsættet eller den motoriske opgave der skal løses. Opgaven 
  formuleres i planlægningsfasen af bevægelsen og manifesteres 
  neuralt i form af et motorisk program, hvilket jeg vender 
  tilbage til. 

- et invariant resultat. Opgaven er konstant, og derfor skal 
  resultatet også være konstant.

- et varierende sæt af bevægelser. Bevægelser er aldrig metrisk i 
  overensstemmelse med hinanden, fordi bevægelserne må tage højde 
  for de skiftende kræfter i omgivelserne.

### 3.2 'Degree of freedom'-udfordringen

Bernstein (1984b) beskriver, hvordan en færdighed er et 
resultatet af koordinationen af et stort antal samarbejdende 
systemer. Motor cortex ikke blot er en fjernbetjening, der sætter 
forskellige bevægelser i gang. Frivillige, formålsrettede 
bevægelser skal også tage højde for kroppens nuværende stilling 
og position i rummet (Gurfinkel, 1998), og derfor kan det 
motoriske program ikke indeholde nøjagtige metriske forskrifter. 
Bernstein påpeger, at der ikke eksisterer en en-til-en 
overensstemmelse mellem de efferente impulser fra hjernen, og de 
bevægelser signalerne afstedkommer.

Der er i hvert fald fire forhold, der kan være med til at 
forklare, at der ikke er direkte sammenhæng mellem det 
igangsættende impuls og resultatet i periferien. For det første 
har vores led mange frihedsgrader. En færdighed kan udføres med 
varierende brug af de forskellige led. For det andet kræver en 
bevægelse, at en muskel får leddene til at bevæge sig. Systemet 
kompliceres af, at to ens sammentrækninger i en muskel kan have 
forskellig effekt alt efter sammentrækningerne i synergisterne og 
antagonisterne omkring musklen. For det tredje skal der være et 
system, der får musklen til at trække sig sammen med den rigtige 
hastighed og kraft på det rigtige tidspunkt. For at kunne udføre 
en færdighed korrekt, er det nødvendigt at de rigtige muskler 
kontraheres med den rette kraft på det rigtige tidspunkt. For det 
fjerde må vi tage højde for omgivelsernes skiftende eksterne 
kræfter og forskelle i initielle forhold. 

{% include figure image_path="/assets/images/thesis/bernstein-fig14.png" caption="Figure 1: Illustration af de kraftpåvirkninger der er til stede ved en rytmisk bevægelse (Bernstein, 1984b, side 82)" alt="Figure 1: Illustration af de kraftpåvirkninger der er til stede ved en rytmisk bevægelse" %}

Figur 1 illustrerer det forhold der under 
en bevægelse eksisterer mellem den påkrævede kræftpåvirkning af 
et led (kurve B), de resulterende kraftpåvirkninger i 
omgivelserne (kurve A) og den supplerende kraft nervesystemet må 
bidrage med. Figuren viser, at der konstant sker ændringer i de 
kræfter som påvirker organismen. Det gør, at nervesystemet hele 
tiden må supplere med skiftende og passende kraftpåvirkninger 
indefra, så den resulterende kraftudvikling på leddene (kurve B) 
medfører den rigtige bevægelse (se også Agerskov 1994).

Den vigtigste biomekaniske forudsætning for at udføre en 
målrettet bevægelse er at overvinde det store antal frihedsgrader 
i kroppen og forvandle den til en kontrollerbar enhed. 
Nervesystemet står ved hver enkelt bevægelse over for det, Bernstein (1984a) kalder 'degree of freedom problem'. Dette problem er for 
Bernstein det centrale problem, når man studerer motorisk 
kontrol. 

### 3.3 Koordination og kontrol

Udøverens udfordring under frihedsgradsudfordringen er at 
koordinere bevægelsen af lemmerne, så et specifikt bevægelsesmål 
opnås. Bernstein (1984a) ser koordination som processen at mestre 
kroppens redundante frihedsgrader og derved gøre det muligt at 
kontrollere kroppen. Koordination er altså den proces der 
begrænser systemets frie variable og gør kroppen til en 
håndterbar organisering af kontrollen med det motoriske apparatet 
(Newell, 1984; Hodges, 2004).

Koordinationen kan enten handle om bevægelsen af en enkelt 
kropsdel eller om samspillet mellem flere kropsdele (Abernethy, 1992). For Bernstein er koordination et spørgsmål om at oprette nogle 
funktionelle muskel- og ledenheder. Men koordination skal også 
ses i forhold til de skiftende omstændigheder i omgivelserne (Bernstein, 1984b; Magill, 2001). Koordinationen foregår bl.a. gennem det motoriske hierarki (se 
mere senere) og selektiv potentiering (se mere senere). 

Kontrol er den proces, som knytter værdier til variablerne i 
koordinationsfunktionen. Det er fx udsvinget, hastigheden, 
accelerationen og kraften i bevægelsen. Den velkontrollerede 
bevægelse er den, der bedst lever op til forventningen til 
bevægelsen. Motorisk kontrol er et spørgsmål om, hvordan kroppen 
løser et øjeblikkeligt motorisk problem skabt af omgivelserne (Whiting, 1992). For Bernstein er kontrol en omfattende integrering af flere 
systemer og systemets anticipation af, hvad der er nødvendigt for 
at kunne opnå målet med færdigheden. Derfor må 
bevægelseskonstruktionen tage højde for (Latash, 1998): 

- at organisere en cyklisk proces hvor feedback- og 
  feedforward-sløjfer hele tiden spiller ind på bevægelsen.

- at måle effektiviteten af kontrolstrategierne, hvilket sikkert 
  er afgørende i færdighedstilegnelse.

Bernstein opdagede, at 
variabiliteten af bevægelsesbaner ikke er elimineret selv i højt 
automatiserede bevægelser. Bevægelserne bliver ikke identiske, 
selvom det motoriske resultatet bliver meget reproducerbart. Kun 
denne variabilitet sikrer den store præcision, når uventede 
kræfter spiller ind (Latash, 1998). Når tennisspilleren opfatter, 
at bolden tager et uventet opspring, så kan han korrigere slaget 
lidt, så han stadig får bolden over nettet. Slaget bliver måske 
ikke lige så hårdt og præcist, som det var meningen, men han 
formår at returnere bolden, selvom han var forberedt på noget 
andet (se også Agerskov 1994).

Variationer i én udførelsesvariabel bliver kompenseret for med 
tilpasninger i en anden; det fænomen som Bootsma kalder 
kompensatorisk variabilitet. Denne kompensatoriske variabilitet 
er med til at skabe det nogenlunde reproducerbare 
bevægelsesoutput (Whiting, 1992). Små korrektioner af bevægelser 
er et resultat af systemets dynamiske egenskaber, fx under 
skrivning hvor albuen flytter hånden, så den kan skrive det 
rigtige sted, og håndleddet laver finjusteringer for at 
kompensere i albuens placering og samtidig sørge for at 
slutproduktet (det skrevne) bliver rigtigt.

### 3.4 Hurtige bevægelser er forudprogrammerede

Bevægelsesreguleringen bygger på præprogrammerede 
kontrolprogrammer, som sender efferente impulser til systemet. 
Der er fire væsentlige argumenter for, at motorisk kontrol af 
hurtige færdigheder (af en varighed på maksimalt 200-300 ms) 
bygger på nogle præstrukturerede bevægelseskommandoer (Schmidt, 2000; Schmidt, 1997; Schmidt, 2003; Agerskov, 1994):

- Behandling af sensorisk eller responsproduceret feedback er 
  langsom, og mange hurtige færdigheder vil være overstået, inden 
  tilrettelser på baggrund af feedback ville kunne effektueres.

- Studier har vist, at hvis kompleksiteten af en færdighed 
  stiger, så øges reaktionstiden også. Dette tyder på, at den 
  komplekse færdighed tager længere tid at planlægge.

- I studier hvor nervebanernes afferente input er afbrudt, har 
  individet stadig kunnet kontrollere færdighederne. 

- Højt specialiserede udøvere har større neurale områder i 
  hjernen end begyndere. Fx rapporterer Lüders (2001), at 
  hjernebarkområdet, der repræsenterer venstre hånd, er størst 
  hos eliteviolinister, og området er størst hos dem, der 
  tidligst er begyndt at spille violin. Muligheden for at folk 
  med de største hjernebarkområder bare har større mulighed for 
  at blive gode, kan dog ikke udelukkes. 

Resultaterne tyder på, at der er en grundlæggende motorisk 
repræsentation i hjernen af en færdighed. Hvordan kan 
færdighederne tænkes at være lagret i programmer? Hvad indeholder 
programmet? Hvilken rolle spiller afferent information i 
forbindelse med motorisk kontrol? Det er nogle af de spørgsmål, 
som vil blive besvaret i følgende gennemgang. 

### 3.5 Færdighedernes invariante kendetegn

For Bernstein er det invariante i færdigheden et spørgsmål om 
målet med færdigheden og forventningen til opfyldelsen af 
færdigheden. At der er metriske overensstemmelser mellem lignende 
bevægelser er et spørgsmål om systemets dynamik og ikke en 
konsekvens af den centrale programmering, som fx (Schmidt, 1975) 
ville hævde. 

Den oprindelige skemateori (Schmidt, 1975), som han har revideret 
(Schmidt, 2000) og selv kommenteret (Schmidt, 2003) postulerer en 
invariant timing i den motoriske repræsentation i hjernen på 
baggrund af et studium af W. J. Wadman, J. J. Denier van der Gon, 
R. H. Geuze og C. R. Mol fra 1979 (se Schmidt, 2003). 
Resultaterne viste, at aktivitetmønsteret i hhv. agonist og 
antagonist ikke blev påvirket af, om bevægelsen var blokeret 
eller ej. Dette indikerer, at et bagvedliggende motorisk program 
forårsager en invariant timing i aktiveringen af de enkelte 
motoriske enheder, og studiets resultater er en udfordring for 
Bernsteins teori. 

Et motorisk program kan ifølge Bernstein imidlertid ikke 
indeholde informationer om, hvilke motoriske enheder der skal 
aktiveres af et aktionspotentiale på hvilket tidspunkt. Et 
motorisk program kan heller ikke indeholde oplysninger om 
musklernes kraftindsats, som var et element i den oprindelige 
skemateori (Schmidt, 1975), for hvis man laver lignende 
bevægelser i forskellige bevægelsesplaner (horisontalt eller 
vertikalt) virker tyngdekraften forskelligt på fleksor- og 
ekstensorgruppen. Når bevægelserne skal ligne hinanden, er det 
altså ikke muligt at skalere muskelkraften proportionelt.

### 3.6 Afferent input

For hvert bevægelsesforløb skal konstrueres et nyt sammenspil 
mellem interne og eksterne faktorer, fordi der ikke findes to 
fuldstændig ens situationer. Forudindstillingen for afsendelsen 
af de efferente effektoriske impuls må nødvendigvis bygge på 
afferente impulser (Bernstein, 1984b). Kun på den måde kan man 
sikre en glidende bevægelse, for udbredelsen af nerveimpulser 
tager tid, og en korrektur på nu-værdier ville ikke kunne 
udbredes hurtigt nok til at få indflydelse på den efterfølgende 
bevægelse (Agerskov, 1994). 

Men bevægelser ligner også sig selv fra gang til gang. Det er 
sandsynligt at hver ny konstruktion bygger på tidligere 
konstruktioner, men de skal konstant tilpasses de skiftende 
kraftforhold i omgivelserne og internt i kroppen, fx skiftende 
træthedsmønstre og følelsestilstande. 

I de hurtige, ballistiske bevægelser, hvor den motoriske kontrol 
kan beskrives som en open loop-mekanisme, er der ikke tid til 
korrigerende feedback under udførelsen af færdigheden.

Bernsteins teori er en teori om aktion og ikke reaktion. Alle 
sensoriske korrektioner må bygge på udøverens anticipation af de 
kraftpåvirkninger, der kræves for at få slaget til at lykkes, 
inden bevægelsen begynder. Det kræver anticipation af de eksterne 
kræfter (kurve A i figur 1) og af den nødvendige 
resulterende kraftpåvirkning over leddet (kurve B i figur 1
). Justeringen af færdighederne bygger på afferent information 
fra proprioceptorer, trykreceptorer og synet. De afferente input 
spiller både en rolle ved dannelsen af det effektoriske output og 
evalueringen af bevægelsen (Agerskov, 1994; Latash, 1998). Disse 
indviklede sammenhænge er naturligvis også en årsagerne til at 
udførelse af færdigheder kan være vanskelige for begynderen, som 
endnu ikke kan anticipere omgivelserne. Agerskov (1994, side 24) 
giver et eksempel med udgangspunkt i forhåndsslaget i tennis:

> I forhåndsslaget må spilleren ud fra boldens bane og hastighed og 
den ønskede placering af returneringen danne en efferent 
anticipation af de kraftpåvirkninger, der kræves for det ønskede 
slag. Det kræver en afferent information om den ønskede tilstand, 
en afferent information om den nuværende tilstand, en afferent 
information af påvirkende kræfter undervejs i slaget (...) og en 
afferent anticipation af feedbacken af den resulterende 
kraftpåvirkning over leddene (...).

Selvom der ikke er tid til korrigerende feedback under 
bevægelsesudførelsen, spiller feedback fortsat en rolle. Når 
bevægelsessekvensen initieres sendes et signal til hjernen, om 
hvad den kan forvente af effektorisk output og sensorisk input 
fra bevægelserne. Det ønskede bevægelsesforløb kalder Bernstein 
Sollwert, og det registrerede forløb kalder han Istwert. Sollwert 
er kroppens reference of correctness, der udformes når bevægelsen 
sættes i gang. 

Begrebet 'collorary discharge' (Arbib, 1989) kan bruges til at 
uddybe, hvad Sollwert kan tænkes at være i praksis. Collorary 
discharge indeholder ifølge Arbib (1989) informationer om, hvad 
kroppen har brug for at få at vide, og hvilke sensoriske input 
den skal ignorere. Kroppen må vide, hvordan bevægelsen bør føles, 
og hvordan den rent faktisk føles for at kunne lære noget. Jeg 
kommer ind på feedback senere.

### 3.7 Motoriske skemaer

Bernstein har altså en opfattelse af, at der ligger en 
grundlæggende motorisk repræsentation i hjernen til grund for 
bevægelser. Han erkender, at den motoriske kontrol må tage højde 
for, at færdigheder varierer, men at de også ligner hinanden fra 
gang til gang, og dette kompromis udmønter sig i det Bernstein 
betegner som motoriske skemaer. De motoriske skemaer fastlægger 
de grundlæggende detaljer ved færdighederne - det der går igen - 
og er åben for variationer der sker fra gang til gang. Jeg bruger 
i den resterende del af artiklen motoriske skemaer, når jeg taler 
om det åbne og stabile mønster, der er en aktiv og dynamisk 
organisation af tidligere erfaringer.

### 3.8 Hvordan bruges skemaerne i praksis?

Det er interessant, hvordan skemaerne bruges i praksis? Arbib (1989) skelner mellem en master kopi og en aktiv kopi af det motoriske 
skema. Denne opdeling gør det muligt at finde den ønskede 
færdighed, men samtidig gives en teoretisk løsning på, hvordan 
skemaet kan tilpasses situationen. For at aktivere et specifikt 
skema skal der være nogle informationer i omgivelserne, der 
danner basis for udvælgelsen. Den aktive motoriske master danner 
baggrund for indsamling af de sensoriske input, der har betydning 
for færdigheden. Men skemaet må også styre hvilke sensorisk 
informationer, der indsamles undervejs i bevægelsen (feedforward) 
og specificere hvad der er acceptable afvigelser fra 
idealbevægelsen (se også Agerskov, 1994). 

Arbib (1989) hævder, at et individ også har et perceptionsskema 
som styres af den aktuelle opgave. Feigenberg (1998) påpeger på 
baggrund af en række forsøg med reaktionstid, at en probalistisk 
prognose foregår både sensorisk og motorisk. Individet 
anticiperer altså fremtiden med sanserne, og musklerne forbereder 
sig også. Han konkluderer, at reaktionstiden afhænger af, hvor 
dygtigt man forudser fremtiden (den probalistiske prognose) og af 
signifikansen af et givent stimuli. I reaktionsforsøget viste det 
sig, at selvom der var størst sandsynlighed for at, deltageren 
skulle reagere på et givent lyssignal, så kunne deltageren opnå 
samme reaktionstid på et andet lyssignal, der havde større 
signifikans for deltageren, fordi deltageren får en belønning for 
at reagere hurtigt på det alternative lyssignal (Feigenberg, 1998). Den probalistiske prognose baserer sig på tidligere erfaringer, 
og den danner baggrund for, hvordan programmet udformes for at 
kunne opfylde den ønskede fremtid.

Organismen er ikke bare en passiv modtager af sensorisk input, 
men den bearbejder det aktivt. Omverdenen er styrende for hvilket 
skema, der udvælges, men skemaet er også styrende for hvilke 
input individet søger efter. Dette er illustreret i figur 2. Det er sandsynligt, at individets undersøgelse af omverdenen er 
målrettet af anticipatoriske skemaer.

{% include figure image_path="/assets/images/thesis/neisser1976-side21-perceptualcycle.png" alt="Figure 2: Ulric Neissers aktion-perception cyklus efter Arbib (1989, side 20)" caption="Figure 2: Ulric Neissers aktion-perception cyklus efter Arbib (1989, side 20)" %}

Kontrollen med en færdighed kan sandsynligvis overlades til 
ikke-bevidste kontrolområder, når den er højt automatiseret. Det 
sker fordi individets anticipatoriske skemaer er så veludviklede, 
at individet nøjagtig ved, hvad vedkommende skal være opmærksom 
på og derfor sorteres de sensoriske input hurtigere. 

### 3.9 Topologisk repræsentation

Der er ikke en-til-en sammenhæng mellem efferente signaler og 
bevægelsesoutputtet. De afferente signaler fra musklerne siger 
imidlertid ikke noget om, hvordan bevægelsen forløber. Altså kan 
færdigheden ikke overordnet være kontrolleret af hverken 
efferente eller afferente signaler (Agerskov, 1994). Skemaet må 
være repræsenteret på anden vis.

Bernsteins tese er, at der på højere niveauer af 
centralnervesystemet eksisterer projektioner af rum og ikke 
projektioner af led og muskler. Færdigheden er planlagt med 
henblik på sit mål og ikke ned til den mindste detalje, hvor alle 
muskelkontraktioner er beskrevet (Weisendanger, 1998). 

Bernstein mener, at færdighederne er beskrevet topologisk i 
hjernen, snarere end metrisk. Med topologisk mener Bernstein den 
spatio-temporale geometri, mens han med metrisk mener målinger af 
amplitude og hastighed. Færdigheden er altså gemt i et mentalt 
billede. Topologien er specificeret vha. den spatielle bane eller 
som et målrettet slutpunkt. Bernstein finder bl.a. et indicium 
for denne sammenhæng ved skrivning, hvor der uanset størrelsen af 
bogstaverne er særlige kendetegn, som kan tilskrives den 
topologiske beskrivelse af færdigheden i hjernen. Bernstein 
introducerer princippet om 'equal simplicity', som illustreres i 
figur 3. Figuren illustrerer en person der i 
luften tegner to cirkler, der ligner hinanden. Den ene tegnes 
umiddelbart foran vedkommende, og den anden tegnes lateralt i 
forhold til kroppen. Hans argument er, at færdigheden ikke kan 
være styret af et skema, der indeholder beskrivelser af 
muskelinnervationen, da de to bevægelser har forskelligt 
musklinnervationsmønstre. Alligevel udføres det med omtrent samme 
lethed og præcision (Weisendanger, 1998). Bevægelserne virker til 
at være styret af den samme motoriske repræsentation, men 
bevægelserne forårsages af forskellige ledbevægelser og muskler. 

{% include figure image_path="/assets/images/thesis/bernstein-fig15.png" alt="Figure 3: Cirkelbevægelser lavet med armen strakt i forskellige positioner, udføres vha. forskellige muskler. Figuren illustrerer princippet om equal simplicity (Bernstein, 1984b, side 84)." caption="Figure 3: Cirkelbevægelser lavet med armen strakt i forskellige positioner, udføres vha. forskellige muskler. Figuren illustrerer princippet om equal simplicity (Bernstein, 1984b, side 84)." %}

Hvis alle aspekter af den motoriske kontrol er defineret på 
højeste niveau ville det kræve en ekstrem stor 
processeringskapacitet, og efter al sandsynlighed ville den komme 
til at foregå temmelig langsomt. Derfor giver det mening, at den 
besluttende part ikke specificerer hele færdigheden ned til 
motorneuron-niveau; den centrale repræsentation er ikke 
specifikke kommandoer til de enkelte muskler. 

Det er en stor opgave at få sendt de rigtige efferente impulser 
af sted på netop de tidspunkter, hvor musklerne ikke befinder sig 
i en refraktærperiode. Et efferent signal løber efter 
alt-eller-intet-princippet. Bevægelserne må være koordineret 
forud for de effektoriske impulser. Det er således ikke den 
centrale impuls, som alene bestemmer den motoriske effekt i 
periferien. Den motoriske effekt er et resultat af mange 
forskellige afferente signalers påvirkning af den centrale impuls 
(Agerskov, 1994). 

Det indebærer, at kontrol i hvert fald foregår på to niveauer: 

- et øvre niveau, hvor færdigheden målrettes og der fastlægges en 
  topologisk beskrivelse af færdigheden.

- og et nedre niveau som er ansvarlig for den metriske udførelse.

Kernen i teorien er stabilitet, som kroppen vil forsøge at opnå, 
hvis systemet er forstyrret. Stabiliteten er kendetegnet ved, at 
variabiliteten er minimeret i bevægelserne, og færdigheden er 
udført med de mest energiøkonomiske bevægelser (Magill, 2001). 
Kroppen er en selvorganiserende enhed, hvor den motoriske kontrol 
er distribueret, og systemet finder en løsning på en given 
bevægelsesudfordring. 

Med disse overvejelser kan jeg yderligere præcisere, at 
koordination for en given færdighed kan siges at være de 
topologiske karakteristika for en relativ færdighed, mens kontrol 
er skaleringen eller de absolutte værdier, der knyttes til en 
færdighed (Newell, 1984). 

### 3.10 Kinæstetisk repræsentation

Agerskov (1994) tillægger imidlertid også den kinæstetiske 
repræsentation betydning for den motoriske kontrol. Den 
kinæstetiske repræsentation supplerer den topologiske 
repræsentation. Fx vil tennisspilleren forsøge at komme i den 
rigtige udgangsposition inden udførelsen af et slag i tennis. 
Spilleren vil forsøge at minimere variationen i de eksterne 
kræfter så meget som muligt. Hvis udøveren formår at skabe denne 
ensartethed i bevægelsessituationen og derved opnå den samme 
fornemmelse hver gang færdigheden udføres, så begynder “
muskeltonus at kunne bruges som information om 
bevægelsesudførelsen”. 

Det motoriske skema kan både findes som et topologisk skema og et 
kinæstetisk skema. “Fornemmelsen” er ikke bare et abstrakt, 
fænomenologisk begreb. Udøveren har helt konkret lært hvilke 
afferente sensoriske effekter en automatiseret færdighed har, men 
også hvilke sensoriske input der almindeligvis går forud for en 
bevægelse. Bernsteins topologiske skema bør altså i det mindste 
suppleres med et kinæstetisk skema. 

### 3.11 Kludder i udvælgelsen af skemaer og emotionel repræsentation

Bernsteins teori er fysiologisk i sit sigte og beskæftiger sig 
ikke med psykologiske aspekter. Den bruger mest tid på, hvordan 
kontrollen er i udførelsesfasen af færdigheden. Under 
planlægningskontrollen mener jeg dog, at det kan være 
sandsynligt, at et emotionelt aspekt også kan spille ind. Ligesom 
der gemmes et kinæstetisk skema er det sandsynligt, at der også i 
den episodiske hukommelse gemmes et emotionelt skema i 
forbindelse med en færdighed (Selch, 2003).

Dette forhold kan illustreres med et golfsving. Udøveren stiller 
op og gør klar til at slå. Han kan trække på det topologiske 
skema for færdigheden, og han ved, hvordan udførelsen af 
færdigheden bør føles. Han slår alligevel bolden direkte ud i 
roughen. Han har sit topologiske skema på plads, og bevægelserne 
giver ham nogle kinæstetiske informationer. Ud over det får han 
imidlertid også en følelse knyttet til golfsvinget. Formentlig en 
følelse af ærgrelse. Han stiller sig op igen. Han kan stadig 
trække på det topologiske og kinæstetiske skema, men det 
emotionelle skema er nu også til stede. Måske får det emotionelle 
skema ham til at tvivle på det kinæstetiske og i sidste ende det 
topologiske skema.

Der findes teorier om, at man hurtigt kan fremdrage begivenheder 
og episoder knyttet til følelser. På samme måde kan man opstille 
en hypotese om, at skemaer der har knyttet en emotionel 
repræsentation til sig, bliver domineret af den emotionelle 
repræsentation.

### 3.12 Men hvordan kommer vi fra skema til bevægelse? 

Hvis motoriske skemaer er en aktiv organisering af tidligere 
erfaringer og den enhed hvorfra den motoriske kontrol 
koordineres, så er det interessante spørgsmål, hvordan 
koordineringen foregår?

Færdigheden er repræsenteret topologisk og kinæstetisk (og måske 
emotionelt) i hjernen; det er et skema, som ikke indeholder nogen 
information om muskelinnervation. Det er en kommando om en 
bestemt færdighed, som sendes ud fra centralnervesystemet. 
Formålet med det følgende er at beskrive, hvordan skemaerne kan 
forbindes med den konkrete muskelinnervationen. 

Skemaer er et neurologisk funderet mønster, som bygger på 
tidligere erfaringer. Det er vanskeligt helt nøjagtigt at 
kortlægge et skema, fordi det ikke følger en udbredelsesbane fra 
neuron til neuron, men det er snarere et mønster, som gør 
systemet i stand til bedre at kunne håndtere kommende situationer 
(Agerskov, 1994). Hypotesen er, at nervesystemet hver gang det 
reagerer korrekt, styrker det anvendte skema, og hvis der ikke er 
et dækkende skema til stede, vil nervesystemet justere på 
mønstrene for næste gang at kunne aktivere et skema, der er mere 
hensigtsmæssigt til at løse den situationsbestemte motoriske 
opgave. Systemet bliver selvorganiserende, når det skal give 
løsninger til motoriske problemer. De mange frihedsgrader er 
reduceret til nogle enkelte kontrolparametre i et håndterbart 
system (Whiting, 1992).

Hjernen formår i læringsprocessen at fastholde erfaringerne i et 
mønster, der fastholder det gentagne og er åben for det 
varierende. Hvis hele færdigheden skulle specificeres i hjernen, 
ville det kræve en rigtig stor processeringskraft, når kroppen 
skal tage højde for alle frihedsgraderne og de eksterne kræfter. 

Problemet løses med det motoriske hierarki, og det følgende 
afsnit besvarer, hvordan hele færdigheden organiseres på flere 
niveauer i kroppen?

### 3.13 Motoriske hierarki

I det motoriske hierarki fordeles kontrollen på flere niveauer. 
Bernstein opererer med tre handlingssystemer. Den primære opgave 
for det laveste niveau (A) er at opretholde balancen. Dette 
niveau er praktisk talt ikke tilgængeligt for bevidstheden. 
Niveau B er nødvendigt for bevægelse og gentagne, rytmiske 
bevægelser, og kun semi-voluntære handlinger er kontrolleret på 
dette niveau. Niveauet for rummet (C) er ansvarlig for målrettede 
bevægelser, og på dette niveau er processeringen af information 
kritisk. Det må altså være på dette niveau arbejdshukommelsen og 
den topologiske repræsentation er til stede. Det interessante er, 
at integreringen af niveauerne skifter alt efter færdighederne 
eller udøverens niveau. Bernsteins motoriske hierarki tager 
tydeligt udgangspunkt i den selvorganiserende krop, men det er 
ikke tydeligt, hvor muskler og led hører hjemme. 

Det får vi et klarere billede af hos Gallistel (1980), som ser 
bevægelseskoordination som værende organiseret i et hierarki med 
seks niveauer; set nedefra starter det med de motoriske neuroner 
og set ovenfra starter det med organismen som et hele. 

1. Den motoriske enhed.
2. En muskel (fx mm. quadriceps femoris), der udgør 
  koordinationen af de motoriske enheder.
3. Muskelgruppe (fx en fleksorgruppe ved knæleddet).
4. Organniveau (fx koordinationen af et ben).
5. Organsystem (fx begge ben under gang og løb).
6. Kroppen som helhed.

Hierarkiet er udformet så enhederne på de forskellige niveauer er 
relativt autonome. Hvert niveau opererer selvstændigt ud fra 
ordrer fra et højere niveau. Den øverste enhed bestemmer ikke, 
hvad der skal ske på det laveste niveau. På det øverste niveau 6 
tages beslutningen om hvilken færdighed, der skal udføres. Det er 
her planlægningen og programmeringen foregår (svarer til 
Bernsteins niveau C). Derefter går beskeden nedad i systemet, men 
systemet organiserer sig selv. Indflydelsen oppefra består i at 
sænke innervationstærsklen hos nogle enheder og hæve den hos 
andre; nogle enheder får tilladelse til at blive aktiveret, mens 
andre ikke får det (Gallistel, 1980). De lavere niveauer har 
sensorisk indflydelse på, hvordan en given handling udføres, 
eller i praksis den metriske udformning, mens de højere niveauer 
planlægger handlingen gennem det topologiske skema.

En motorisk respons er styret af det motoriske problem og det 
ønskede motoriske resultat. Det er to invariante størrelser. 
Målopnåelsen sker vha. variante processer. Det er i Gallistels 
model niveau 6, der sammensætter bevægelserne, så målet for 
færdigheden opnås. De motoriske skemaer findes på niveau 6, som 
kan siges at være mødestedet mellem image of the act og de 
effektoriske signaler, der skal igangsætte udførelsen af 
færdigheden, og det er også på niveau 6 motivation og kognition 
findes (Agerskov, 1994).

{% include figure image_path="/assets/images/thesis/gallistel1980-side212.png" alt="Figure 4: Skematisk fremstilling af et latticehierarki (Gallistel, 1980, side 122)" caption="Figure 4: Skematisk fremstilling af et latticehierarki (Gallistel, 1980, side 122)" %}

De enkelte autonome enheder agerer naturligvis ikke fuldstændig 
uafhængigt af hinanden. Hvert niveau kan derimod “operere som 
autonome processer på basis af parametre dikteret fra 
højereliggende niveauer” (Agerskov, 1994, side 41). Det motoriske 
hierarki sender ikke bare signaler fra de højere niveauer, som 
serielt aktiverer neuroner længere nede i systemet og til sidst 
aktiverer de motoriske neuroner, der aktiverer et 
aktionspotentiale og derved en sammentrækning af de motoriske 
enheder. Aktiveringen foregår i stedet gennem et distribueret 
mønster i det Gallistel kalder et latticehierarki (figur 4), hvor de overliggende niveauer påvirker de underliggende 
niveauer ved at potentiere og depotentiere forbindelserne i 
hierarkiet. De underliggende niveauer tillades kun at være aktive 
inden for visse rammer og grænser for, hvordan det er mest 
hensigtsmæssigt at reagere i den pågældende situation. Denne
selektive potentiering giver altså systemet mulighed for lave en 
bevægelse. Bevægelsesreguleringen er selvregulerende på alle 
niveauer inden for grænserne specificeret af niveauet højere. 

Hvis man fx aktiverer kattens bøjerefleks i svingfasen med en 
berøring af poten, vil der ske en øget fleksion i benet. Hvis 
samme berøring sker i standfasen vil katten i stedet lave en øget 
ekstension for at komme hurtigere væk fra stedet (Gallistel, 1980; Agerskov, 1994). Selektiv potentiering er et meget afgørende princip i 
latticehierarkiet.

Figur 4 viser, at de underliggende niveauer 
kan have flere end et overordnet niveau. Det kalder Gallistel 
'common path principle'. Det betyder, at de underliggende 
niveauer kan indgå i flere sammenhænge. Common path og selektiv 
potentiering betyder også, at det samme stimulus kan aktivere 
forskellige reaktioner. 

Lad os igen tage et eksempel fra en tennisserv. Spilleren vælger 
at ville server udadskruet og dybt i banen. Han vælger det 
relevante topologiske skema. Den aktive kopi af skemaet udvalgt 
på niveau 6 sætter parametrene for niveau 5, hvor benenes og 
armenes indbyrdes koordination organiseres. Fra organsystemet 
skal timingen af benets bøjefase, kroppens centralbevægelse og 
armens svingfase koordineres på niveau 4 gennem en temporal 
bestemmelse af innervationstærskler fra niveau 5. Når denne 
timing er på plads sørger niveau 4 for retningslinjer til 
muskelgrupperne på niveau 3. Hvert niveau fungerer autonomt inden 
for de overordnede grænser. Hvis opkastet af bolden bliver for 
lavt, skal armens svingfase måske justeres i forhold til boldens 
bane, eller også skal spilleren stoppe udførelsen af 
bevægelserne, lade bolden falde og forsøge igen.

Det enkelte niveau kan kun fungere som en autonom enhed, hvis der 
er en sammenhæng mellem efferente og afferente signaler. Hvis et 
niveau udelukkende fungerede ud fra et effektorisk 
bevægelseskommando, ville der ikke være nogen reguleringsfunktion 
på niveauet. Den afferente dimension, som Bernstein lægger stor 
vægt på, mangler i Gallistels hierarki (Agerskov, 1994). Uden en 
feedforward-mekanisme ville der kun være mulighed for 
anticipation på det overordnede niveau 6. 

Hvis systemet skal kunne tilpasse sig, er der nødt til at være 
anticipation på hvert niveau af hierarkiet, og det kræver at der 
både er feedforward og feedback på alle niveauer. Anticipationen 
fungerer naturligvis forskelligt på de forskellige niveauer. På 
niveau 6 er anticipationen en abstrakt ide om færdigheden - altså 
en topologisk repræsentation af færdigheden. På de underliggende 
niveauer eksisterer anticipationen som ubevidste neuromuskulære 
processer.

### 3.14 Behandling af feedback

Det motoriske hierarki har brug for feedback. De forskellige 
receptorer rundt i kroppen registrerer kroppens aktuelle tilstand 
og sender beskeder gennem nervetrådene. Disse feedbackløkker er 
dog forsinket i større eller mindre grad (tabel 1), sandsynligvis efter hvor langt feedbacken skal vandre i det 
motoriske hierarki, hvilket komplicerer systemets brug af 
feedback, fordi den interne feedback har en latenstid på mellem 
30 og 180 ms.

[Table 1: Tidsrummet fra et feedback-loop er sat i gang til det når bestemmelsesstedet (Schmidt, 2000)]

|-------------------------||---------|--------------|------------------------|-----------------------------|
|                         || Latency |  Flexibility |  Role of instructions  | Effect of number of choises |
|-------------------------||---------|--------------|------------------------|-----------------------------|
|       M1 response       ||  30-50  |  Almost none |          None          |            None             |
|       M2 response       ||  50-80  |      Low     |          Some          |          None (?)           |
| Triggered reaction time || 80-120  |   Moderate   |         Large          |          Moderate           |
| Reaction-time response  || 120-180 |   Very High  |       Very large       |            Large            |
|-------------------------||---------|--------------|------------------------|-----------------------------|

M1-refleksen er en monosynaptisk refleks, som kun går via en 
synapse mellem den sensoriske nerve og direkte hen til den 
motoriske neuron. Et eksempel er knæstrækkerrefleksen.

M2-refleksen kræver informationsbehandling i hjernen. De 
sensoriske informationer fra en muskel går op forbi hjernen og 
tilbage igen for at aktivere de motoriske neuroner. Fordi 
refleksen skal en længere vej gennem nervesystemet, tager den 
også længere tid, ligesom det er sandsynligt at der er en eller 
anden form for informationsbehandling i de højere dele af 
centralnervesystemet i forbindelse med refleksen.

'Triggered reactions' er når musklen reagerer på et stimuli, der 
ikke kommer fra musklen, men fra andre sanser. Et eksempel kan 
være bøjerefleksen i menneskets gangcyklus, hvis vi træder på 
noget spidst. En refleks vi ganske vist kan undertrykke, men som 
er ubevidst.

Den sidste refleks er den generelle reaktionstid på sensorisk 
feedback. Et eksempel kan være når en angrebsspiller i basketball 
laver en finte. Forsvarsspilleren reagerer på angrebsspillerens 
første bevægelse, og inden forsvarsspilleren opfatter, at det var 
en finte, går der et lille stykke tid. Den generelle reaktionstid 
er omkring 120-180 ms. Dette fænomen betyder også, at en finte 
kan laves så hurtigt, at forsvarsspilleren ikke når at blive 
snydt.

Sat i relation til det motoriske hierarki, er det sandsynligt at 
M2-reflekserne foregår på muskelgruppeniveau (niveau 3), da 
M2-refleksen er den hurtigste, der kan påvirkes ved læring, og 
muskelgruppeniveauet er det laveste niveau for korrektioner på 
basis af feedback. Triggered reactions foregår formentlig også på 
muskelgruppeniveau, mens den generelle reaktionstid formentlig 
går over flere niveauer, og derfor tager længere tid (Agerskov, 1994).

Ved langsommere færdigheder, kan man måske nå at lave minimale 
justeringer undervejs, mens det er umuligt ved hurtigere 
færdigheder, der udføres hurtigt. Før feedback har nået at give 
besked om bevægelsens aktuelle tilstand, er det for sent at 
korrigere den hurtige bevægelse. Ved de rigtig hurtige 
bevægelser, når M1 og M2 tilbagemeldingen ikke engang rundt i 
feedbackloopet. Hvis en hurtig bevægelse først er sat i gang, kan 
man ikke bare lave den om igen. Et godt eksempel er en spiller, 
der er ved sparke på mål i fodbold. M2-refleksen har sendt 
beskeder fra muskeltenerne om at hoftemuskulaturen er strakt ud 
over sin normallængde, og at den skal gøre sig klar til at trække 
sig sammen. Proprioceptorerne i foden sender med en triggered 
response-refleks besked til fodens stabilisatormuskler om at 
stramme lidt op, fordi underlaget er ujævnt. I samme øjeblik 
råber en medspiller på bolden, men han afslutter alligevel selv. 
Medspilleren kan ikke forstå, hvorfor han ikke bare stoppede 
benet, mens afslutteren ikke kan forstå, hvorfor medspilleren 
ikke kunne se, at han var i gang med at afslutte. Han har en 
fornemmelse af, at han ikke kunne stoppe benet, og han har 
formentlig ret.

Det ses også i tabel 1, at reaktionstiden 
stiger, hvis udøveren modtager instruktioner undervejs, eller 
hvis antallet af valgmuligheder øges. I tabellen ses også, at der 
går mindst 80-180 ms inden mennesket kan reagere på et stimuli 
fra en ekstern kilde. I konkurrencesituationer ser vi at 
badmintonspillere når at vinkle slagene i forhold til 
modstanderens bevægelser. Dette er sandsynligvis kun muligt for 
øvede spillere, og det er sandsynligt at denne anticipation 
foregår i en tæt knytning mellem sansningen og organniveau 4 
eller 5, så de visuelle informationer ikke behøver at blive 
behandlet kognitivt.

Det har også den implikation, at den komplicerede, ballistiske 
færdighed allerede overstået, inden individet kan nå at 
processere verbal feedback, som skal behandles på niveau 6. 
Feedback er altså noget underviseren må give, når udførelsen af 
færdigheden er overstået.

Hvis færdigheden tager mere end 300 ms, kan kroppen formentlig nå 
at få tilbagemelding fra en ekstern kilde om bevægelsens aktuelle 
tilstand, så bevægelsen måske kan nå at blive korrigeret 
undervejs. Men det betyder stadig ikke, at vedkommende kan tage 
mod verbal feedback, mens færdigheden udføres, idet det tager et 
stykke tid fra perceptionen af feedback til udførelsen og 
inkorporering af feedback. Feedback fra en underviser under 
udførelsen af færdigheden kræver formentlig bevægelser, der er 
langsommere end 1 sekund eller cykliske af natur. 

## 4 Opsamling og konklusion

Denne artikel opstiller følgende forståelsesramme for motorisk 
kontrol. En færdighed er repræsenteret i hjernen som et 
topologisk kort. Systemet er selvorganiserende gennem det 
motoriske hierarki og konfigurerer sig selv forskelligt fra gang 
til gang ud fra en sum af alle påvirkninger på systemet, målet 
med opgaven og de eksterne kræfter. Den topologiske 
repræsentation er suppleret af en kinæstetisk repræsentation, der 
gemmer fornemmelsen af bevægelsen. Disse repræsentationer 
betegnes som skemaer. 

Det motoriske skema er en aktiv organisation, der fastholder det 
stabile og gentagne fra situation til situation og samtidig er 
åben for variable faktorer. Hierarkiet er den struktur, der 
besidder disse egenskaber. Det motoriske hierarki er 
nervesystemets anticipation af, hvad der kræves for at udføre en 
færdighed - og denne anticipation virker helt ned på 
muskelgruppeniveau. Derved bliver hierarkiet et udtryk for 
nervesystemets erfaringer. De parametre hierarkiet fungerer under 
udtrykker skemaets åbenhed, og den selektive potentiering 
udtrykker, hvad nervesystemet forventer kan ske - og derved 
forbereder sig på (Agerskov, 1994). Kun på niveau 6 er vi 
bevidste om, hvad der sker. Det er niveauet for taktik og 
refleksion, som vi ofte godt kan forklare. Vi kalder kroppens 
viden tavs, fordi den i selve bevægelserne organiserer sig selv 
gennem det motoriske hierarki.

Teorien beskæftiger sig hovedsageligt med, hvordan en færdighed 
kontrolleres i udførelsesfasen, og derved udelukkes de 
psykologiske aspekter i planlægningsfasen. Disse aspekter kan dog 
inddrages i den fremlagte teori via emotionelle repræsentationer. 
Bernsteins teori forudsiger et todelt kontrolsystem; et 
hukommelsesspor, som sætter færdigheden i gang, og et andet som 
skal forsøge at være med til at rette fejlene. Når man udfører en 
færdighed, har man altså et system som sørger for at sammenligne 
den aktuelle bevægelser med de forventede bevægelser. 

Denne opfattelse af motorisk kontrol har den fordel, at den kan 
beskrive den fleksible måde vi bruger kroppen på, og den kan 
samtidig favne opfattelsen af, at koordination er en temporal 
samling af muskelkomplekser, som skal løse et bestemt 
bevægelsesproblem på et givent tidspunkt (Whiting, 1992), og 
samtidig skaber den plads til, at der kan ske læring i systemet. 

Denne forståelse kan også tage højde for eksterne kræfter og også 
være med til at forklare, hvorfor en udøver pludselig kan have 
vanskeligt ved at klare en færdighed, som vedkommende tidligere 
har mestret, ligesom teorien kan give en plausibel forklaring på, 
hvor mental træning kan virke i forbindelse med motoriske 
færdigheder. Et grundelement i mental træning er jo netop, at man 
ikke kan forbedre ens præstation af en færdighed uden at have 
nogen forkundskaber. Derved kan man teoretisk set tænke sig, at 
man kan styrke det topologiske og kinæstetiske skema ved mental 
træning (Agerskov, 1994). Forståelsen kan også forklare, hvordan 
en spiller pludselig i en presset situation kan præstere en 
løsning på et motorisk problem, som egentlig ikke burde kunne 
lade sig gøre (de såkaldte kampslag).

Den fremlagte model for motorisk kontrol og læring er efter min 
vurdering teoretisk robust. Teorien rejser dog stadig nogle 
ubesvarede spørgsmål, bl.a.: Hvor er repræsentationerne 
lokaliseret? Hvordan kan en hjerne, der fungerer vha. 
fysiologiske processer tænke i helheder? Teorien om motorisk 
læring har det udgangspunkt, at færdighedstilegnelse foregår 
gennem små forbedringer, men det behøver ikke altid at være 
tilfældet (Dickinson, 2004). Fordi den fremlagte forståelsesramme 
tænker den motoriske repræsentation som en helhed, åbnes der 
imidlertid mulighed for springvise forbedringer. Teoriens største 
udfordringer er den empiriske understøttelse. Jeg har imidlertid 
ikke kunnet finde studier, der kan afvise præmisserne i teorien, 
så den kan være et godt udgangspunkt for yderligere drøftelse af 
motorisk kontrol.

Med en viden om hvordan motoriske færdigheder er kontrolleret har 
man som træner et godt udgangspunkt for at undervise. Det næste 
spørgsmål man bør stille sig selv handler om læring. Hvor 
motorisk kontrol er et spørgsmål om organiseringen af 
bevægeapparatet her-og-nu, så er motorisk læring et spørgsmål om, 
hvordan sådan en organisering overhovedet bliver mulig og 
optimeres. Motorisk læring er transformationsprocesser, der 
relativt permanent ændrer individets præstationspotentiale (Christina, 1997; Schmidt, 2000; Magill, 2001). Hvordan kan man optimere den intern proces der skaber og 
genskaber færdighederne i udøveren, når vedkommende øver sig? 
Hvilken rolle kan underviseren spille i læringsprocessen? Hvordan 
bør feedback udformes for at være mest effektivt? Jeg vender 
tilbage til nogle af de spørgsmål i senere artikler.

## Referencer

{% include feature_row type="left" %}

[Abernethy 1992] Abernethy, Bruce AND Sparrow, W.A., "The Rise and Fall of Dominant Paradigms in Motor Behaviour Research", in Approaches to the Study of Motor Control And Learning (Elsevier Science Publishers, 1992).

[Adams 1987] Adams, Jack A., "Historical review and appraisal of research on the learning, retention, and transfer of human motor skills", Psychological Review  101 (1987), pp. 41-74.

[Agerskov 1994] Agerskov, Henrik, Mental træning og motorisk kontrol (Københavns Universitet. Idræt., 1994).

[Arbib 1989] Arbib, Michael A., The Metaphorical Brain 2. Neural Networks and Beyond (John Wiley and Sons, 1989).

[Bernstein 1984a] Bernstein, N., "Some emergent problems of the regulation of motor acts", in Human Motor Actions. Bernstein Reassessed (North-Holland, 1984), pp. 343-372.

[Bernstein 1984b] Bernstein, N., "The problem of the interrelation of co-ordination and localization", in Human Motor Actions. Bernstein Reassessed. (North-Holland, 1984), pp. 77-170.

[Christina 1997] Christina, Robert W., "Concerns and Issues in Studying and Assessing Motor Learning", Measurement in Physical Education and Exercise Science  I, 1 (1997), pp. 19-38.

[Crow 1998] Crow, J. L., "The neural control of human movement", in Human Movement (Churchill Livingstone, 1998).

[Dickinson 2004] Dickinson, John AND Weeks, David, "One-trial motor learning", in Skill Acquisition (Routledge, 2004), pp. 63-83.

[Feigenberg 1998] Feigenberg, Josef M., "The Model of the Future in Motor Control", in Progress in Motor Control. Volume One. Bernstein's tradtions in Movement Studies vol. 1,  (Human Kinetics, 1998).

[Gallistel 1980] Gallistel, C. R., The Organisation of Action: a new Synthesis (Hillsdale, New Jersey: Lawrence Erlbaum Associates Publishers, 1980).

[Gurfinkel 1998] Gurfinkel, Victor S. AND Cordo, Paul J., "The Scientific Legacy of Nikolai Bernstein", in Progress in Motor Control. Bernstein's traditions in movement studies (Human Kinetics, 1998).

[Hodges 2004] Hodges, Nicola J. AND Franks, Ian M., "Instructions, demonstrations and the learning process", in Skill Acquisition in Sport (Routledge, 2004), pp. 145-174.

[Latash 1998] Latash, Lev P., "Automation of Movements: Challenges to the Notions of the Orienting Reaction and Memory", in Progress in Motor Control. Berntstein's Tradtions in Movement Studies (Human Kinetics, 1998).

[Lüders 2001] Lüders, Kurt, "Hvorfor tidlig specialisering?", Focus  2 (2001), pp. 70-74.

[Magill 2001] Magill, Richard A., Motor Learning. Concepts and Applications (McGraw Hill, 2001).

[Newell 1984] Newell, Karl M., "Coordination, Control and Skill", in Differing Perspectives on Motor Learning, Memory, and Control (1984).

[Schmidt 1975] Schmidt, Richard A., "A schema tehory of discrete motor skill learning", Psychological Review  82 (1975), pp. 225-260.

[Schmidt 1997] Schmidt, Richard A., "Continuous Concurrent Feedback Degrades Skill Learning: Implications for Training and Simulation", Human Factors  39, 4 (1997), pp. 509-525.

[Schmidt 2000] Schmidt, Richard A. AND Wrisberg, Craig, Motor Learning and Performance. A Problem-based Learning Approach (Human Kinetics, 2000).

[Schmidt 2003] Schmidt, Richard A., "Motor Schema Theory After 27 Years: Reflections and Implications for a New Theory", Research Quarterly for Exercise and Sport  74, 4 (2003), pp. 366-375.

[Selch 2003] Selch, Henrik AND Østergaard, Jan, Powerfodbold (Forlaget Goldfingers, 2003).

[Singer 1990] Singer, Robert N., "Motor Learning Research: Meaningful for Physical Educators or A Waste of Time?", Quest  42 (1990), pp. 114-125.

[Summers 2004] Summers, Jeffrey J., "Historical perspective on skill acquisition", in Skill Acquisition in Sport (Routledge, 2004), pp. 1-26.

[Weisendanger 1998] Weisendanger, Mario, "Bernstein's principle of Equal Simplicity", in Progress in Motor Control. Volume One. Bernstein's tradtions in Movement Studies (Humans Kinetics, 1998).

[Whiting 1992] Whiting, H. T. A. AND Vogt, Beatrix, "Human Skill and Motor Control: Some Aspects of the Motor Control - Motor Learning Relation", in  (Elsevier Science Publisers, 1992).

***

[<i class="far fa-file-pdf" aria-hidden="true"></i> Download artiklen](/assets/pdf/Focus-Motorisk-kontrol.pdf){: .btn .btn--large .btn--danger }
