---
title: Jul i Los Angeles
redirect_from: /content/jul-i-los-angeles
tags:
  - usa
  - los angeles
modified: 2010-11-17T14:59:27Z
---

**Los Angeles: Vi tilbragte julen hjemme i Santa Monica, men forsÃ¸gte at holde alle traditionerne i hævd.**

### Julelys

Julestemningen var ikke helt som vi havde forventet af en amerikansk by, men det var stadig sjovt at kigge rundt i byen for at se de enten fantasifulde eller kiksede juleudsmykninger ved de private hjem.

Ved Griffith Park havde Department of Water and Power lavet deres traditionsrige Light Festival, og de er i hvert fald ikke kede af at få lys i nogle dioder.

### Juleaften

Vi holdt naturligvis traditionerne i hævd juleaften, og vi forsøgte ivrigt at købe rigtig traditionel, dansk julemad. Vi ledte i fire supermarkeder efter en and, men det var ganske enkelt umuligt at opdrive en, og vi synes alligevel, at en velvoksen amerikansk kalkun var lidt for meget mad til to. Vi endte derfor med at købe en kylling, men hvilken kylling. Det lykkedes os heller ikke at opdrive ribsgele, men kan anbefale vindruegele som erstatning. Ellers fik vi lavet de brune kartofler og den brune sovs, og vi var klar til at smovse.

Mens vi var i gang med at tilberede maden, kom vores julestemte værter og spurgte om vi ville have lidt dessert med dem. De var gået tidligt i gang, for de havde børnebørnene på besøg, og de er jo altid lidt utålmodige. Dessert siger man jo ikke nej til, uanset om det er før eller efter hovedmåltidet, så vi traskede over til dem. De elsker tærter herovre, og vi synes faktisk også, at de er både velsmagende og velnærende. Græskartærten er en klassiker, og æbletærten når ikke at blive kold, inden den er spist. Der var ikke så meget julestemning over det hele endnu, for de åbner jo først pakker om morgenen, men børnene fik naturligvis en lille forsmag. Og vi fik også uventet en pakke; en kalender med billeder fra Californien.

Tilbage til vores egen delikate middag spiste vi naturligvis rigeligt, som det hører sig til på sådan en festdag. Derefter gik vi i gang med pakkespillet, for vi ville være helt sikker på at få nogle pakker. Vi havde købt fem pakker hver, og da vi ingen terninger havde, vendte vi kort. Hvis man gættede tre gange i træk, fik man en pakke. Og den pæneste af os fik heldigvis flest pakker, så han ikke surmulede resten af aftenen.

Men selv på en festdag skal man jo bokse med opvasken, og inspireret af den gode ide med pakkerne, vendte vi også kort om den. Så længe man kunne gætte rigtigt, behøvede man ikke at vaske op, men så snart man gættede forkert, måtte man have forklædet på. Man kan ikke sige, at ideen var særlig effektiv.

Derefter sang vi naturligvis et par julesange mere eller mindre lige efter bogen, for man er jo altid spændt på at se alle sine pakker. Vi gav naturligvis hinanden nogle gaver, og så glædede vi os især over gaverne fra Danmark. Både pengene på bankbogen og gaverne var dejlige. Så vi sender vores tak.

Vi gik rimeligt tidligt i seng, for næste dag skulle vi ud på en lille rejse rundt i Texas og Louisiana. God jul - og heldigvis fik vi mere god jul, da vi kom hjem, for et par af pakkerne fra Danmark var mere end en måned undervejs; så i starten af januar havde vi alt det juleslik og de nissemænd, vi kunne tænke os. Og hvorfor er det ikke også jul i januar. Det er det i hvert fald hos os.





- [Edit](http://intraface.dk/core/restricted/module/cms/3/pages/853/section/2341/element/1104 "Edit element")
- [Move](http://intraface.dk/core/restricted/module/cms/3/pages/853/section/2341?action=move&element_id=1104&id=2341)
- [Delete](http://intraface.dk/core/restricted/module/cms/3/pages/853/section/2341?delete=1104)
