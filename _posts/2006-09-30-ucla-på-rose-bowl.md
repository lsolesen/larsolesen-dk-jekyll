---
title: UCLA på Rose Bowl
redirect_from: /content/ucla-på-rose-bowl
tags:
  - usa
  - los angeles
  - dagbog
modified: 2010-11-08T12:50:06Z
---

**72.000 tilskuere til en ordinær studenterkamp i amerikansk fodbold mellem UCLA og Stanford. Men spektaklet omkring kampen var alt andet end ordinært, og det må være det tiltrækkende. UCLA, eller The Bruins, vandt med 31-0, så kampen var ikke synderlig spændende.**

Alle nye studerende på UCLA kan få en gratis billet til kampen mellem UCLA og Stanford. Desværre måtte jeg betale $33. Bruin-kortet fra UCLA giver masser af muligheder, og man føler sig helt handicappet, når man ikke er kvalificeret til at få et.

Desværre var der ikke flere penge på vores telefon. Vi var nemlig ikke opmærksomme på, at vi faktisk betaler hver gang folk ringer til os. Så alle vores gode råd til folk om at ringe gratis til vores mobil fra enten [Skype](http://www.skype.com/) eller [Voipbuster](http://www.voipbuster.com/) har kostet os selv penge. Hvis vi havde haft penge på telefonen, ville vi have kunnet få et lift med en af de venlige mennesker, vi har mødt på DICOP-introduktionen.

Fulde af forventning sætter vi os på bussen og begiver os ud på en længere rejse. Selvom [Rose Bowl](http://www.rosebowlstadium.com/) ligger i Pasadena, Los Angeles, så tager det et par timer at komme derhen med de offentlige transportmidler. Også selvom den ene metrolinje hedder [Gold Line](http://www.mta.net/riding_metro/metro_rail/). Det er nok fordi den ikke kører så hurtigt, at man kan nå at se, om der stadig skulle være noget guld nogen steder på gaderne.

Vi kom omkring en time før kampen. Uden for stadion var der pakket med mennesker. Der var masser af madboder og forskellige reklametiltag. Og der var masser af mennesker, der havde deres egen grill med og nød nogle rammer øl til bøfferne.
