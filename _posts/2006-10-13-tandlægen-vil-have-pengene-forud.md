---
title: "Tandlægen vil have pengene forud"
redirect_from: /content/tandlægen-vil-have-pengene-forud
language: da
tags:
  - usa
  - dagbog
modified: 2010-11-08T12:35:30Z
---

**Los Angeles: Så mangler jeg en fortand igen. Den tand jeg fik slået ud i en fodboldkamp for nogle år siden, er blevet pillet ud under store smerter. Faktisk gjorde det så ondt, at jeg begyndte at græde.**

I sommeren 2002 knækkede jeg en fortand i en Danmarksseriekamp mod Esbjerg, da jeg spillede for Horsens. Jeg fik boret et metalstykke op i den tilbageværende rod og sat en krone på. Nu var roden imidlertid knækket lidt over metalstykket, og der var gået betændelse i tandkødet. Derfor blev jeg nødt til at få fjernet tanden og roden, inden knoglen omkring ville lide mere skade.

Det er jo ligesom at være til tandlæge i Danmark. Man sætter sig i en stol og frygter det værste. Og det værste sker. Det kommer til at gøre sindssygt ondt. Tandkødet var meget betændt, og derfor er det naturligvis ekstra følsomt - og det gjorde naturligvis kun ondt, mens han sprøjtede bedøvelsen ind. Men det gjorde han godt nok også mange steder.

Da jeg sidder bænket med hagesmæk og bange anelser, kommer receptionisten ind. Hun vil lige sikre sig, at jeg kan betale, og hun vil gerne have mit Visakort med det samme, så hun kan trække $1500. Og det er bare for at få tanden hevet ud og behandle selve knoglen, så den kan regenere. Hvis jeg skal have sat en ny ind, så bliver det jo endnu flere penge. Så det er ikke et eventyr, jeg bliver rigere af.

Arbejdsskadestyrelsen
---------------------

Arbejdsskadestyrelsen i Danmark mener, at den behandling jeg fik i første omgang var tilstrækkelig, selvom jeg flere gange har klaget over den. Det er jo lidt paradoksalt nu, hvor jeg er i USA og bliver nødt til at få lavet et akut indgreb. Hvad mon arbejdsskadestyrelsen nu siger til, at jeg har fået lavet et indgreb i USA. De vil sikkert ikke betale det helt store.
